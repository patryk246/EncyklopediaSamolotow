Changhe WZ-10 (Wuzhuang Zhisheng-10) – chiński śmigłowiec szturmowy, przeznaczony głównie do zwalczania broni pancernej. WZ-10 produkowany jest w zakładach Changhe Aircraft Industries Corporation i ma zastąpić śmigłowce Harbin WZ-9.

Wczesna koncepcja śmigłowca została zrealizowana na zlecenie Chin przez rosyjskie biuro konstrukcyjne Kamowa w 1995 roku jako "projekt 941". Po jego zaakceptowaniu dalsze prace rozwojowe i budowę prototypów prowadziła samodzielnie strona chińska. W 2015 roku trzy maszyny tego typu Chiny przekazały nieodpłatnie Korpusowi Lotniczemu Pakistańskich Wojsk Lądowych. Pakistan szuka śmigłowców szturmowych mogących w przyszłości zastąpić starzejącą się flotę maszyn Bell AH-1 Cobra.

Śmigłowiec WZ-10 zbudowano z materiałów kompozytowych w celu obniżenia sygnatury radarowej maszyny. Pierwszy śmigłowiec szturmowy Państwa Środka jest maszyną o masie własnej około 5540 kilogramów, maksymalnej masie startowej około 8000 kilogramów, długości 14,15 metra i wysokości 3,8 metra. Wirnik nośny typ 95KT składa się z pięciu łopat o długości około 13 metrów, wykonanych z materiału kompozytowego. Jego opracowanie stało się jednym z wielu wyzwań programu, gdyż wówczas Chińczycy nie dysponowali taką technologią.