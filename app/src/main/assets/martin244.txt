Martin NBS-1 – amerykański samolot bombowy z okresu międzywojennego, wersja rozwojowa bombowca Martin MB-1, drugi i ostatni amerykański samolot z początkowym oznaczeniem „MB” (multiple bomber - „wielosilnikowy bombowiec”), a zarazem pierwszy amerykański bombowiec nocny noszący oznaczenie „NBS” (night bombardment, short range - „bombowiec nocny krótkiego zasięgu”).

W porównaniu ze swoim poprzednikiem główne różnice polegały na zmianie położenia silników - w MB-1 były one zawieszone pomiędzy skrzydłami a w NBS-1 zostały zamontowane na dolnym skrzydle, uproszczonej konstrukcji podwozia, zwiększono także powierzchnię skrzydeł i wzmocniono ich konstrukcję. W porównaniu z MB-1, NBS-1 był powolniejszy i mniej zwrotny ale mógł unieść większy ładunek bomb. Pierwszych 10 egzemplarzy zostało zbudowanych w fabryce Martina w Cleveland, a następnych 50 w zakładach Curtissa które wygrały przetarg na ich produkcję. Zamówienie na kolejne 35 egzemplarzy zostało zrealizowane w L.W.F. (Lowe, Willard, and Fowler) Engineering Company w Nowym Jorku, a ostatnie 25 samolotów powstało w zakładach Aeromarine Plane and Motor Co. w New Jersey.